---
layout: book
title: 10.2 Toekenning van nummeraanduidingen
editor: Ministerie van Binnenlandse Zaken en Koninkrijksrelaties
date: 2018-03-05
description: Deze paragraaf beschrijft de regels voor de toekenning van nummeraanduidingen.
bookindex: false
sortkey: B-10-02-00-00
subpages:
catalogus:
beleidskaders: Memorie van toelichting 2007, Wet bag, Wijzigingswet bag 2008, Memorie van toelichting 2008
---

# 10.2 Toekenning van<br/>nummeraanduidingen

Een verblijfsobject, standplaats of ligplaats heeft een nummeraanduiding voor het hoofdadres en kan een of meer nummeraanduidingen voor nevenadressen hebben. Een nevenadres mag alleen worden toegekend wanneer er meerdere relevante toegangen zijn en een toegang een wezenlijke betekenis heeft bij het aanduiden van het object, zoals een leveranciersingang.

Een nevenadres is een eigenschap van het geheel van hetzelfde verblijfsobject of dezelfde standplaats of ligplaats als het hoofdadres en niet van slechts een gedeelte ervan.

BRONNEN [^10-9] [^10-10] [^10-15] [^10-16] [^10-17] [^10-18] [^10-19] [^10-20] [^10-21] [^10-22] [^10-23] [^10-24] [^10-25] [^10-26] [^10-27]

[^10-9]: Wet basisregistraties adressen en gebouwen, artikel 2, tweede lid: "De basisregistratie adressen en gebouwen is een registratie van gegevens over de in de gemeente bestaande: a. panden, verblijfsobjecten, standplaatsen, ligplaatsen, woonplaatsen, openbare ruimten en nummeraanduidingen, en b. situaties van feitelijk gebruik van: 1°. een terrein of gedeelte daarvan voor het permanent plaatsen van een niet direct en niet duurzaam met de aarde verbonden en voor woon-, bedrijfsmatige, of recreatieve doeleinden geschikte ruimte, niet zijnde een standplaats; 2°. een plaats in het water, al dan niet aangevuld met een op de oever aanwezig terrein of gedeelte daarvan, voor het permanent afmeren van een drijvend object, niet zijnde een ligplaats; 3°. een benaming van een gedeelte van het grondgebied van de gemeente, niet zijnde een woonplaats; 4°. een benaming van een buitenruimte die binnen één woonplaats of situatie als bedoeld in de aanhef en onder 3° is gelegen, niet zijnde een openbare ruimte; 5°. een aanduiding van een verblijfsobject, een standplaats, een ligplaats of een situatie als bedoeld in de aanhef en onder 1° of 2°, niet zijnde een nummeraanduiding." [http://wetten.overheid.nl/jci1.3:c:BWBR0023466](http://wetten.overheid.nl/jci1.3:c:BWBR0023466#Hoofdstuk1_Artikel2)

[^10-10]: Wet basisregistraties adressen en gebouwen, artikel 1, onderdeel h: "nummeraanduiding: door het bevoegde gemeentelijke orgaan als zodanig toegekende aanduiding van een verblijfsobject, een standplaats of een ligplaats”. [http://wetten.overheid.nl/jci1.3:c:BWBR0023466](http://wetten.overheid.nl/jci1.3:c:BWBR0023466#Hoofdstuk1_Artikel1)

[^10-15]: Memorie van toelichting bij de Wet basisregistraties adressen en gebouwen, kamerstuk, 2006/07, 30 968, nr. 3, 28 februari 2007: "De in de adressenregistratie opgenomen gegevens betreffen de benaming van adresseerbare objecten, welke benaming bestaat uit naamgeving en nummeraanduiding. Bij naamgeving gaat het om twee aggregatieniveaus, de woonplaats en de openbare ruimte. Gemeenteraden zijn bevoegd tot het afbakenen en van een naam voorzien van (gedeelten van) het eigen gemeentelijk grondgebied en voor de adressenregistratie is nodig dat van die bevoegdheid gebruik wordt gemaakt. De aldus vastgestelde woonplaatsnaam, die overigens gelijkluidend kan zijn aan de naam van de gemeente, vormt onderdeel van de adressenregistratie. Op het tweede aggregatieniveau betreft het de naamgeving van afgebakende (delen van de) openbare ruimte binnen de woonplaats, zoals wegen, terreinen en wateren. Naast de naamgeving is binnen de adressenregistratie de entiteit nummeraanduiding opgenomen. De nummeraanduiding bestaat uit een nummer en eventuele toevoegingen. Dit komt in essentie overeen met de reeds bekende «huisnummers»." [https://zoek.officielebekendmakingen.nl/kst-30968-3.html](https://zoek.officielebekendmakingen.nl/kst-30968-3.html)

[^10-16]: Memorie van toelichting bij de Wet basisregistraties adressen en gebouwen, kamerstuk, 2006/07, 30 968, nr. 3, 28 februari 2007: "Gezien de beoogde status van basisregistraties met authentieke gegevens bevat de basisregistratie adressen uitsluitend adressen die formeel als zodanig zijn aangewezen. De bevoegdheid tot naamgeving aan openbare ruimten en tot toekenning van «huisnummers» berust, als aangelegenheid die de gemeentelijke huishouding betreft, ingevolge artikel 108 van de Gemeentewet bij het gemeentebestuur. Volgens een modelverordening van de Vereniging van Nederlandse Gemeenten wordt de bevoegdheid tot naamgeving van openbare ruimten en tot nummering toegekend aan burgemeester en wethouders. De definitie van het adresbegrip brengt mee dat in de basisregistratie adressen uitsluitend adressen kunnen worden opgenomen die door het bevoegde gemeentelijke orgaan als zodanig zijn benoemd. Namen van viaducten en verkeerspleinen, zoals die door Rijkswaterstaat worden gegeven, of gedeelten van de openbare ruimte die bijvoorbeeld wel in de volksmond een bepaalde benaming kennen, welke benaming echter niet bij besluit van het gemeentebestuur is vastgesteld, komen dan ook niet in aanmerking voor opneming in de basisregistratie adressen. Overigens blijven het bedenken van namen (waaronder de schrijfwijze daarvan), de vaststelling van het deel van de openbare ruimte waaraan een bepaalde naam wordt gegeven en de wijze van nummeren van objecten (waaronder de keuze van soorten nummertoevoegingen die worden uitgegeven), vrije gemeentelijke bevoegdheden." [https://zoek.officielebekendmakingen.nl/kst-30968-3.html](https://zoek.officielebekendmakingen.nl/kst-30968-3.html)

[^10-17]: Memorie van toelichting bij de Wet basisregistraties adressen en gebouwen, kamerstuk, 2006/07, 30 968, nr. 3, 28 februari 2007: "Daarnaast kent de basisregistratie gebouwen een relatie met de basisregistratie adressen, waarin de adressen worden geregistreerd die aan de in de basisregistratie gebouwen opgenomen adresseerbare objecten (verblijfsobject, standplaats en ligplaats) kunnen worden toegekend. De basisregistratie adressen is een registratie van alle woonplaatsen, openbare ruimten en nummeraanduidingen in Nederland. Openbare ruimten is daarbij het verzamelbegrip voor onder meer straten, pleinen, wateren en plantsoenen. De aanduiding «openbaar» in het kader van dit wetsvoorstel heeft geen relatie met het al dan niet openbare karakter dat bijvoorbeeld wegen hebben in het kader van andere wetten. Met het begrip nummeraanduidingen wordt het samenstel van huisnummer, huisletter en huisnummertoevoeging bedoeld. De registratie is daarmee vooral een overzichtstabel van alle officiële adressen die zijn toegekend aan objecten, waarvan is vastgesteld dat hieraan een adres kán worden toegekend. Ook van adressen worden identificerende, beschrijvende en meer administratieve gegevens bijgehouden. Van de in de basisregistratie adressen opgenomen objecten wordt alleen van de woonplaatsen ook de geometrie geregistreerd. De nummeraanduidingen worden immers als eigenschap van een aantal adresseerbare objecten opgevat. De geometrie van deze objecten wordt in de betreffende objectenregistratie – de basisregistratie gebouwen – bijgehouden. De geometrie van openbare ruimten behoeft vooralsnog niet te worden opgenomen in de basisregistratie adressen. Daarmee wordt in de eerste plaats beoogd de implementatie van de basisregistratie adressen te vereenvoudigen. Daarnaast is het geenszins de bedoeling om door middel van de basisregistratie adressen feitelijk een wegenregistratie in te stellen. De basisregistratie adressen is primair een registratie van geformaliseerde benamingen. Het staat gemeenten overigens vrij om buiten de basisregistratie adressen de geometrie van openbare ruimten in eigen registraties op te nemen. Vanwege de geringe omvang, het te verwachten beperkte aantal mutaties in woonplaatsen en het ontbreken van een andere natuurlijke basis om te komen tot een registratie van woonplaatsen, is besloten ten aanzien van woonplaatsen wel de geometrie te registreren. Woonplaatsen kunnen binnen de basisregistratie adressen feitelijk worden aangemerkt als objecten bezien vanuit een objectenbenadering." [https://zoek.officielebekendmakingen.nl/kst-30968-3.html](https://zoek.officielebekendmakingen.nl/kst-30968-3.html)

[^10-18]: Memorie van toelichting bij de Wet basisregistraties adressen en gebouwen, kamerstuk, 2006/07, 30 968, nr. 3, 28 februari 2007: "Alhoewel (huis)nummer in het taalgebruik een synoniem is – en waarschijnlijk ook zal blijven – voor het begrip nummeraanduiding wordt er binnen de basisregistratie adressen gesproken van een nummeraanduiding. Het verzamelbegrip nummeraanduiding is opgebouwd uit een aantal samenstellende elementen, waarvan het huisnummer er slechts één is. Door voor het verzamelbegrip dezelfde terminologie te hanteren als voor één van de samenstellende elementen, zou er mogelijk verwarring kunnen ontstaan. Bovendien worden er ook nummeraanduidingen toegekend aan andere objecten dan huizen – zoals standplaatsen van woonwagens en ligplaatsen van woonboten – waardoor de benaming (huis)nummer niet direct voor de hand ligt. Een nummeraanduiding is samengesteld uit drie elementen: een huisnummer, een huisletter en een huisnummertoevoeging. Hiermee wordt aangesloten op de opbouw van een dergelijk element zoals dat binnen de overheid in veel registraties is opgenomen (zoals binnen de GBA). Buiten de overheid wordt veelal geen onderscheid gemaakt tussen een huisletter en een huisnummertoevoeging, maar worden beide gegevens als één geheel aangeduid. Omdat de totale veldlengte van beide velden gelijk is aan de buiten de overheid in gebruik zijnde gegevensopbouw is een technische omzetting door gebruikers buiten de overheid van de in een basisregistratie adressen opgenomen nummeraanduidingen naar een indeling zoals bij hen in gebruik is in principe mogelijk." [https://zoek.officielebekendmakingen.nl/kst-30968-3.html](https://zoek.officielebekendmakingen.nl/kst-30968-3.html)

[^10-19]: Wijziging van de Wet basisregistraties adressen en gebouwen en de Kadasterwet, vergaderjaar 2008-2009, 31 726, nr. 2, 7 oktober 2008, onderdeel B, onder 5: "Artikel 6, vierde lid, komt te luiden: 4. Bij algemene maatregel van bestuur worden regels gegeven ten aanzien van de indeling, de vaststelling en de toekenning, bedoeld in het eerste en tweede lid, en kunnen regels worden gegeven ten aanzien van de afbakening, bedoeld in het derde lid." [https://zoek.officielebekendmakingen.nl/kst-31726-2.html](https://zoek.officielebekendmakingen.nl/kst-31726-2.html)

[^10-20]: Wijziging van de Wet basisregistraties adressen en gebouwen en de Kadasterwet, vergaderjaar 2008-2009, 31 726, nr. 2, 7 oktober 2008, onderdeel E: "Artikel 10, eerste lid, onderdeel b, komt te luiden: b. een door een daartoe aangewezen ambtenaar opgemaakt proces-verbaal van constatering van: 1°. een feitelijk gebruik van een benaming of aanduiding van een woonplaats, openbare ruimte of verblijfsobject, niet zijnde een adres of deel van een adres in de zin van deze wet; 2°. een feitelijk gebruik van een terrein of gedeelte daarvan voor het permanent plaatsen van een niet direct en niet duurzaam met de aarde verbonden en voor woon-, bedrijfsmatige, of recreatieve doeleinden geschikte ruimte, niet zijnde een standplaats in de zin van deze wet; 3°. een feitelijk gebruik van een plaats in het water, al dan niet aangevuld met een op de oever aanwezig terrein of gedeelte daarvan, voor het permanent afmeren van een vaartuig, niet zijnde een ligplaats in de zin van deze wet; 4°. een pand, ten aanzien waarvan een krachtens onderdeel a aangewezen brondocument ontbreekt; 5°. een verblijfsobject, of zodanig gebruik van een ruimte dat deze feitelijk met een verblijfsobject kan worden gelijkgesteld, ten aanzien waarvan een krachtens onderdeel a aangewezen brondocument ontbreekt." [https://zoek.officielebekendmakingen.nl/kst-31726-2.html](https://zoek.officielebekendmakingen.nl/kst-31726-2.html)

[^10-21]: Memorie van toelichting bij de wijziging van de Wet basisregistraties adressen en gebouwen en de Kadasterwet, kamerstukken II, 2008/09, 31 726, nr. 3, 7 oktober 2008: "De in onderdeel B voorgestelde wijziging wijzigt artikel 6, vierde lid, van de wet op twee onderdelen. In de eerste plaats wordt bij deze wijziging de in dit artikellid opgenomen verplichting om regels te geven ten aanzien van de afbakening van panden, verblijfsobjecten, standplaatsen en ligplaatsen, bedoeld in artikel 6, derde lid, van de wet, omgezet in een mogelijkheid om die regels te geven. Hieraan ligt ten grondslag dat op basis van de huidige inzichten, mede als gevolg van de verduidelijking van de definities van de begrippen pand en verblijfsobject, zoals voorgesteld bij onderdeel A, voornoemd, het geven van regels ten aanzien van de afbakening niet meer op voorhand noodzakelijk wordt geacht. Verder wordt bij deze wijziging aan de onderwerpen waarop de in artikel 6, vierde lid, van de wet opgenomen verplichting om regels te geven betrekking heeft een verwijzing toegevoegd naar de toekenning van nummeraanduidingen, bedoeld in artikel 6, eerste lid, van de wet. Deze verwijzing is aanvankelijk ten onrechte achterwege gelaten. Deze omissie wordt nu hersteld. Dit betreft louter een technische verbetering." [https://zoek.officielebekendmakingen.nl/kst-31726-3.html](https://zoek.officielebekendmakingen.nl/kst-31726-3.html)

[^10-22]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Met behulp van dit gegeven wordt aangegeven welk adres wordt aangemerkt als het hoofdadres van de ligplaats (zie ook het gegeven aanduiding nevenadressen). Het gegeven omvat niet de opname van de adresgegevens zelf. In de basisregistratie gebouwen wordt slechts de aanduiding (identificatiecode nummeraanduiding) opgenomen waaronder het betreffende adres in de basisregistratie adressen bekend is. Met deze aanduiding kunnen de feitelijke adresgegevens worden opgehaald uit de basisregistratie adressen. Voor de gebruikers van de registratie kan met behulp van technische oplossingen binnen de te gebruiken applicaties het feitelijke adres worden gepresenteerd in plaats van de genoemde identificatiecode nummeraanduiding." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)

[^10-23]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Aan een ligplaats kunnen een of meer nevenadressen zijn toegekend." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)

[^10-24]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Met behulp van dit gegeven wordt aangegeven welk adres wordt aangemerkt als het hoofdadres van de standplaats (zie ook het gegeven aanduiding nevenadressen). Het gegeven omvat niet de opname van de adresgegevens zelf. In de basisregistratie gebouwen wordt slechts de aanduiding (identificatiecode nummeraanduiding) opgenomen waaronder het betreffende adres in de basisregistratie adressen bekend is. Met deze aanduiding kunnen de feitelijke adresgegevens worden opgehaald uit de basisregistratie adressen. Voor de gebruikers van de registratie kan met behulp van technische oplossingen binnen de te gebruiken applicaties het feitelijke adres worden gepresenteerd in plaats van de genoemde identificatiecode nummeraanduiding." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)

[^10-25]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Aan een standplaats kunnen een of meer nevenadressen zijn toegekend." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)

[^10-26]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Met behulp van dit gegeven wordt aangegeven welk adres wordt aangemerkt als het hoofdadres van het verblijfsobject (zie ook het gegeven aanduiding nevenadressen). Het gegeven omvat niet de opname van de adresgegevens zelf. In de basisregistratie gebouwen wordt slechts de aanduiding (identificatiecode nummeraanduiding) opgenomen waaronder het betreffende adres in de basisregistratie adressen bekend is. Met deze aanduiding kunnen de feitelijke adresgegevens worden opgehaald uit de basisregistratie adressen. Voor de gebruikers van de registratie kan met behulp van technische oplossingen binnen de te gebruiken applicaties het feitelijke adres worden gepresenteerd in plaats van de genoemde identificatiecode nummeraanduiding." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)

[^10-27]: Ministerie van Volkshuisvesting, Ruimtelijke Ordening en Milieubeheer (2009) Catalogus basisregistraties adressen en gebouwen, versie 2009: "Aan sommige verblijfsobjecten zijn meer adressen toegekend. Hiervan kan bijvoorbeeld sprake zijn indien een verblijfsobject is gelegen aan twee of meer straten, zoals een winkelruimte die een ingang heeft aan de winkelpromenade en een expeditie-ingang heeft aan de achter de winkelpromenade lopende expeditiestraat. Met het gegeven aanduiding nevenadressen wordt aangegeven welke adressen eventueel zijn aangemerkt als nevenadressen (zie ook aanduiding hoofdadres)." [http://www.kadaster.nl/web/artikel/download/BAG-grondslagen-catalogus.htm](http://www.kadaster.nl/web/artikel/download/BAG-grondslagen-catalogus.htm)
