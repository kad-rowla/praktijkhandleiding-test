---
layout: faq
title: Hoe verhouden de definities van het Bouwbesluit en kamergewijze verhuur zich tot de BAG?
date: 2018-07-01
description: Vanuit de gehanteerde begrippen in het Bouwbesluit wordt de relatie met de BAG voor wat betreft kamergewijze verhuur toegelicht.
trefwoorden: bouwbesluit
---

# Hoe verhouden de definities van het Bouwbesluit en kamergewijze verhuur zich tot de BAG?

De afbakening van een verblijfsobject vindt primair plaats op basis van geschiktheid voor zelfstandig gebruik en op basis van de feitelijke situatie. Dat is een andere invalshoek dan het Bouwbesluit heeft. Alleen het gebruiksdoel is in de BAG hetgene dat in de vergunning staat.

Vanuit de gehanteerde begrippen in het Bouwbesluit is de relatie met de BAG voor wat betreft kamergewijze verhuur als volgt:

- De gebruiksfunctie in het Bouwbesluit komt overeen met het gebruiksdoel in de BAG.
- Een woonfunctie in het Bouwbesluit wordt in de BAG geregistreerd met het gebruiksdoel `woonfunctie`.
- Een wooneenheid in het Bouwbesluit heeft geen directe relatie met de BAG.
- Een woonfunctie voor kamergewijze verhuur in het Bouwbesluit heeft geen directe relatie met de BAG:
    - In de BAG is dit onderscheid niet relevant voor het bepalen van het aantal verblijfsobjecten. Een woonfunctie voor kamergewijze verhuur zal meestal niet overeenkomen met een verblijfsobject in de BAG.
    - De gebruiksdoelen worden in de BAG vastgelegd op het niveau van de elf gebruiksfuncties uit het Bouwbesluit.
    - Een verblijfsgebied in het Bouwbesluit heeft geen eenduidige relatie met de BAG: het kan overeenkomen met een verblijfsobject in de BAG, maar dat zal niet altijd het geval zijn.
- Een verblijfsruimte in het Bouwbesluit is altijd een verblijfsobject in de BAG of een deel van een verblijfsobject in de BAG.
