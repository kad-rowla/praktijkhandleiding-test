---
layout: faq
title: Brondocumentgebruik
date: 2019-06-19
description: Toelichting op het gebruik van de verschillende brondocumenten
objecttypen: woonplaats, openbare ruimte, nummeraanduiding, standplaats, ligplaats, verblijfsobject, pand
gebeurtenissen:
attributen: documentnummer, documentdatum
trefwoorden: bronhouder, brondocument, constateren, ambtelijke verklaring, ambtshalve correctie, handtekening, document van constatering
beleidskaders:
jurisprudentie:
editor: "Ministerie van Binnenlandse Zaken en Koninkrijksrelaties"
toc:
- Soorten brondocumenten
- Ambtelijke verklaring
- Document van constatering
- Juridische status
- "Huisnummer-, straatnaam- en woonplaatsbesluit"
- "Stand- en ligplaatsbesluit"
- Ambtelijke verklaring en document van constatering
- Mandaat en ondertekening
- Vorm
- Eisen aan brondocumenten
---

# Brondocumentgebruik

## Soorten brondocumenten

De wet noemt in artikel 10, onder a en b twee soorten brondocumenten:

- Bij algemene maatregel van bestuur aangewezen brondocumenten;
- Een door een daartoe aangewezen ambtenaar opgemaakt document van constatering.

De bij algemene maatregel van bestuur (Besluit bag) aangewezen brondocumenten zijn opgesomd in artikel 7, onder a t/m m:

- Zogenaamde 'reguliere brondocumenten' zoals bedoeld in artikel 7, onder a t/m l;
- Verklaring van een daartoe aangewezen ambtenaar zoals bedoeld in artikel 7, onder m.

De omgang met zogenaamde reguliere brondocumenten, zoals bijvoorbeeld vergunningen en straatnaambesluiten, spreekt voor zich. Om deze reden wordt hier specifiek het gebruik van de 'verklaring van een daartoe aangewezen ambtenaar' en de 'door een daartoe aangewezen ambtenaar opgemaakt document van constatering' toegelicht.

## Ambtelijke verklaring

De drie schriftelijke verklaringen 'ambtshalve correctie', 'wijziging in feitelijke situatie' en 'wijziging ten behoeve van goede registratie', zoals bedoeld in het oorspronkelijke Besluit bag in artikel 7, onder m, eerste en tweede lid en artikel 8, onder i, eerste t/m derde lid, zijn vervallen. Deze zijn krachtens het gewijzigde Besluit bag vervangen door de 'verklaring van een daartoe aangewezen ambtenaar'. In de Nota van toelichting wordt deze ook wel een 'ambtelijke verklaring' genoemd. De term 'ambtelijk' in plaats van 'schriftelijk' is gekozen om te benadrukken dat verklaringen niet uitsluitend een papieren vorm aan hoeven te nemen.

Artikel 7, onder m, eerste t/m derde lid uit het Besluit bag is een opsomming van voorbeelden van soorten mutaties waarvoor de ambtelijke verklaring gebruikt kan worden. Hiermee worden uitdrukkelijk geen verschillende soorten verklaringen bedoeld.

De ambtelijke verklaring is bedoeld voor bijhouding van gegevens over objecten die op basis van een regulier brondocument of constatering in de BAG zijn opgenomen.

## Document van constatering

De naam van het 'proces-verbaal van constatering', zoals bedoeld in de oorspronkelijke Wet bag in artikel 10, onder b, is in de gewijzigde Wet bag in hetzelfde artikel gewijzigd in een 'door een daartoe aangewezen ambtenaar opgemaakt document van constatering'. Dit document kan verschillende vormen hebben, vandaar dat de oorspronkelijke term 'proces-verbaal' is komen te vervallen.

Objecten die niet langs reguliere weg in de registratie zijn beland, worden opgenomen op basis van een document waarin de constatering van de aanwezigheid van het object is vastgelegd. Het object krijgt bij die opneming de aanduiding 'geconstateerd' (artikel 19, eerste lid en vierde lid, onder a). Voor bijhouding van gegevens over het object, en het verwijderen van de aanduiding 'geconstateerd' als blijkt dat e.e.a. past binnen de regels van vergunningsvrije bouw, kan weer een 'ambtelijke verklaring' dienen.

De BAG maakt weliswaar onderscheid tussen objecten die wel en niet langs reguliere weg in de registratie komen, maar doet uitdrukkelijk geen uitspraak over (il-) legaliteit.

## Juridische status

### Huisnummer-, straatnaam- en woonplaatsbesluit

Of een huisnummer-, straatnaam- of woonplaatsbesluit een besluit in de zin van de Algemene wet bestuursrecht (Awb) is, kan afhankelijk zijn van gemeentelijke regelgeving ten aanzien van naamgeving en nummering. Indien sprake is van een besluit in de zin van die wet, kunnen procedurele voorschriften gelden en staat voor belanghebbenden op grond van diezelfde wet bezwaar en beroep open. Van dit laatste moet dan bij het besluit melding worden gemaakt. In het geval van een straatnaam- of woonplaatsbesluit is hiervan in de meeste gevallen geen sprake. In het geval van een huisnummerbesluit is hiervan veelal alleen sprake indien aan belanghebbenden een gedoogplicht tot het aanbrengen van nummerbordjes wordt opgelegd. Indien geen specifieke voorschriften gelden en een huisnummerbesluit op grond van gemeentelijke regelgeving niet behoeft te worden aangemerkt als een besluit in de zin van de Awb, wordt in elk geval aanbevolen om burgers de mogelijkheid te bieden op een (voorgenomen) besluit te reageren – bijvoorbeeld door (delen van) afdeling 3.4 van de Awb toe te passen – en het besluit te publiceren.

### Stand- en ligplaatsbesluit

De aanwijzing en vaststelling van stand- en ligplaatsen in de zin van de Wet bag is een zuiver administratieve handeling, die geen rechtsgevolgen heeft. Er wordt met name geen bepaalde juridische status mee in het leven geroepen. Om die reden is er geen sprake van een besluit in de zin van de Algemene wet bestuursrecht (Awb). Er staat dus geen bezwaar en beroep op grond van deze wet open.

### Ambtelijke verklaring en document van constatering

De ambtelijke verklaring en het document van constatering dienen uitsluitend als basis voor de opname van gegevens in de BAG. Zij zijn niet gericht op enig rechtsgevolg en derhalve niet vatbaar voor bezwaar en beroep.

> _Let op: Objecten die tijdens de initiële vulling van de BAG in 2010 in de registratie zijn terechtgekomen o.b.v. een formaliseringsbeslissing, zijn mogelijk zonder vergunning gerealiseerd. Mocht dit het geval zijn, dan zijn deze door de registratie in de BAG niet opeens gelegaliseerd._

### Mandaat en ondertekening

Artikel 10, eerste lid, onderdeel b, uit de Wet bag en artikel 7, lid m van het Besluit bag 2017 stellen dat brondocumenten worden opgesteld door daartoe aangewezen ambtenaren. Dit is van belang bij besluiten waarmee formele objecten (standplaats, ligplaats, openbare ruimte, nummeraanduiding en woonplaats) worden vastgesteld. Of ambtenaren zijn 'aangewezen' kan bijvoorbeeld worden geregeld in de functiebeschrijving of in het mandaatregister.

Buiten deze besluiten waarmee formele objecten worden vastgesteld, is het vanuit wet- en regelgeving op het gebied van de BAG niet verplicht om brondocumenten te voorzien van een (digitale) handtekening.

### Vorm
Digitale brondocumenten en brondocumenten in de vorm van berichten (bijv. een mail met toegekende postcodes van PostNL of een schermafdruk van de portal van PostNL) zijn toegestaan als brondocument voor de BAG.

## Eisen aan brondocumenten
Er zijn een aantal eisen waaraan brondocumenten moeten voldoen.
<br>In [Artikel 5.2.1. van de memorie van toelichting op de nieuwe wet BAG](https://zoek.officielebekendmakingen.nl/kst-34507-3.html){:target="_blank" rel="noreferrer"} wordt vermeld dat brondocumenten te allen tijde binnen een redelijke termijn opvraagbaar en raadpleegbaar moeten zijn.

In het artikel staat verder dat brondocumenten in het register blijvend worden bewaard en dat dit is gewaarborgd door aanpassingen in de desbetreffende [Selectielijst gemeenten en intergemeentelijke organen](https://vng.nl/files/vng/20170706-selectielijst-gemeenten-intergemeentelijke-organen-2017.pdf){:target="_blank" rel="noreferrer"} in het kader van de Archiefwet 1995. Uit de selectielijst blijkt dat brondocumenten aangaande de BAG niet verwijderd mogen worden en dus bewaard moeten blijven. Het is expliciet niet de bedoeling dat brondocumenten uit de BAG na een bepaalde periode vernietigd worden.
